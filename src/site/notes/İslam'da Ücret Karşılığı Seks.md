---
{"dg-publish":true,"permalink":"/islam-da-uecret-karsiligi-seks/"}
---

# İslam'da Ücret Karşılığı Seks: Mut'a

*Kadınlardan yararlanmanıza karşılık, kesilen ücretlerini bir hak olarak onlara veriniz. Hakkın kesinleşmesinden sonra karşılıklı anlaşarak (daha önce belirlenenden az veya çok vermenizde) size bir günah yoktur. (Nisa 24)*  

<hr>

Mut'a, bir erkeğin ücreti karşılığında bir kadınla cinsellik için anlaşmasıdır. Üstteki ayet Kuran'da Mut'adan bahseden tek ayettir. Bu ayetin dışında pek çok sahih hadis kaynaklarında Mut'a hakkında bilgiye ulaşmak mümkün. Bu yazıda mut'ayı inceleyeceğiz.

Önce Nisa 24'ten başlayalım. Çoğu Müslüman alim bu ayetin anlamını inkâr ederek ayetin helal nikâhtan söz ettiğini, bedelden kastedilenin de kadına ödenmesi gereken mehir olduğundan bahseder. Gerçekten öyle mi? Sahih kaynaklar üzerinde durarak inceleyeceğiz. 

![[RDT_20250411_2110536155654271175263108.jpg\|RDT_20250411_2110536155654271175263108.jpg]]

### Mut'anın Yasaklanması Hk. Bazı Çelişkili Hadisler
  
Mut'anın yasaklandığına dair bir fikir birliği olsa da ne zaman yasaklandığı konusunda bir hemfikirlik söz konusu değildir.   
  
İbni Abbas'a göre Müminun surelerinin 5-7. ayetleri indiğinde ((*nikâhsız ilişkiyi yasaklayan ayetler*)) yasaklanmıştır. `(Tirmizî, Nikâh, 29)`

Hz. Ali'den rivayet edilen kaynaklar ise çelişkilidir. Buhari'de geçen bir rivayete göre Hz. Ali İbni Abbas'a mut'anın Hayber'de yasaklandığını söylemiştir. ^
`(Buhârî, Megâzî, 38)`

Yine Hz. Ali'den tam aksi rivayetler de vardır; "Halife Ömer mut'ayı yasaklamamış olsaydı ben aslında mut'a helaldir diyecektim. Bu durumda kimse zina yapmamış olurdu." veya "İslam lideri Muhammed mut'a nikahını Tebük Seferi'nde yasaklamıştır" veya "Mut'a nikâhı veda haccında yasaklanmıştır" gibi.

### Mut'anın Ortaya Çıkışı ve Diğer Hadisler

İbni Mesut, İslam tarihi için kıymetli bir isimdir. Uhud Savaşı'nda Peygamber'i korumuştur. Osman'ın halifelik döneminde Kuran'ın kitaplaşmasına "Yaptığınız gerçek Kuran değildir" diyerek karşı çıkmış ve bunun için ceza almıştır. Konumuz Kuran'ın değiştirilmediği iddiası olsaydı bunun üzerine daha çok giderdik.

İşte bu İbni Mesut mut'a nikâhının ortaya çıkmasına neden olmuştur. Kendisi "*Biz peygamberle savaşa giderdik. Canımız şiddetli bir şekilde cinsel ilişki isterdi. Bu yüzden 'iğdiş olup hadım olalım mı?' diye peygambere sorduk. O da bize 'Yabancı kadınlarla elbise ve benzeri bir ücret verip birlikte olun, size izin vardır' dedi.*" diyor.

Bu şekilde ilk kez karşımıza çıkan mut'a sonrasında pek çok savaşta, Veda Haccı'nda, Kaza Umresi'nde, Mekke Fethi'nde karşımıza çıkmakta, Muhammed arkadaşlarına "hadi gidin ücreti mukabilinde cinsellik yapın" demiştir. Ne tuhaf öyle değil mi? Savaş esiri olan kadınları geçtim, en kutsal zaman ve mekanlarda dahi Muhammed bir şekilde konuyu cinselliğe getiriyor. Buna ve kanıtlarına gelmek için bir sahabeden daha bahsetmek istiyorum: Cabir bin Abdullah.

Cabir b. Abdullah Buhari ve Müslim'de 210 rivayeti olan bir isim. Dört halifenin toplamından daha fazla hadis aktarmıştır. Kendisi mut'anın ne zaman yasaklandığını da aydınlatan sahabedir. Cabir'in aktardıklarına göre mut'a Ömer döneminde yasaklanmıştır, Muhammed mut'ayı helal kılmıştır.

Tıpkı İbni Mesut gibi "Biz savaştaydık, Hz. Muhammed uğradı ve 'size izin verildi mut'a ile cinsellik yaşayabilirsin' dedi" diyor. Müslim'de ise şöyle diyor: "Biz Hz. Muhammed zamanında bir avuç un-hurma vererek cinsellik yaşardık."

Cabir şu şekilde devam ediyor: "Ebubekir'in döneminde biz ücretli cinselliğe devam ettik yani bu izin o zamana kadar vardı. Ömer halife olunca yine kadınlarla bu şekilde birlikte ancak *Amr. bin Hureyş olayından sonra* **(( buna daha sonra geleceğiz ))** *Ömer mut'a nikâhını yasakladı."*

Buhari ve Müslim'de geçen bir olayda Cabir b. Abdullah peygambere çıkışır! Olayı kendi ağzından şu şekilde anlatıyor:  
  
"Biz sahabiler Hz. Muhammed'le yalnız hac niyetiyle ihrama girmiştik Zulhicce ayının dördüncü sabahında Mekke'ye geldiğimizde Hz. Muhammed'den ihramdan çıkmamızı emretti ve 'kadınlarınızdan da nasiplerinizi alınız/ilişkiye girebilirsiniz' dedi. Bunun üzerine biz de kendi aramızda 'Arafata çıkmamıza beş gün kalmış ancak Hz. Muhammed bize kadınlarımızla cinsel ilişkiye girmemizi söylüyor' dedik." Cabir burada bu çıkışı yaparken eliyle malûm bölgesini işaret ederek "Peygamber bundan çıkan meniyle Arafata çıkmamızı emrediyor!" demiştir.   
  
Cabir gibi sahabelerin Muhammed'e bu çıkışı yapmasının nedeni "kutsal mekanlarda arafata çıkmaya şu kadar gün kalmışken Hz. Muhammed'in bu izni vermesi uygunsuzdur" anlayışından ötürüydü. Buhari kaynaklarında Cabir'in bu çıkışı yaparken yaptığı malûm hareket defalarca tekrarlanır, bakabilirsiniz. 

Aslında burada Cabir'e hak veriyorum (Cemre Demirel gibi malûm yerini çıkarıp sallaması dışında). Muhammed "umreyi tamamladınız, artık size her şey helal, Arefe günü gelince tekrar ihrama girer haccınızı yaparsınız" gibi bir şey söylemek yerine doğrudan "gidin kadınlardan nasibinizi alın sevişin" demesi tuhaf, yüzü suyu hürmetine evren yaratılan bir adama göre tuhaf sözler tabii.

Burada diğer bir enteresan nokta da şu: Peygamber Mekke'den Medine'ye hicret ettikten sonra yalnızca bir kez hac ibadetini yerine getirmiştir. Bu da Veda Haccı gibi önemli bir olaydır. İslam tarihinin zirvesinde bile kutsal mekanlarda ücretli cinselliğe müsaade eden alemlerin peygamberi Hazreti Muhammed... Başka bir şey demiyorum.

### İbni Abbas'ın Ömer'e Eleştirisi ve Mut'a Sevdası:

"Allah Ömer'den razı olsun (alaycı anlamda), ücretli cinsellik Allah'tan bir ruhsattı, Muhammed'in ümmetine özel bir lütuftu. Ömer yasaklamasaydı neredeyse zinaya gerek kalmayacaktı." Bu sözlerin Hz. Ali tarafından söylendiğine dair rivayetler de var. İbni Abbas halka ücretli cinsellik yani mut'a hakkında fetvalar verirmiş, bunun üzerine İbni Ebi Amre "nedir senin bu fetvaların ya İbni Abbas?" demiş, İbni Abbas ise "ben bunu Hz. Muhammed'le beraberken yapıyordum sana ne oluyor?" diyerek çıkışmıştır.

Daha ilginci, Hz. Hüseyin'in katlinden sonra halife seçilen İbni Zübeyir döneminde İbni Abbas yine mut'a konusunda çıkışlar yapmış ve bunun için kırbaç ve saç tıraşıyla cezalandırılmıştır. 

![[RDT_20250411_2116362290283521469321952.jpg\|RDT_20250411_2116362290283521469321952.jpg]]

### Mut'aya Defalarca İzin Verilmiştir

Mut'anın yasaklandığıyla ilgili çelişkileri aydınlatan nokta İbni Hacer Askalani'nin tüm rivayetleri bir arada düşünerek "ücretli cinsel ilişki yedi defa izin verilip tekrar yasaklanmıştır, bunlar Hayber, Kaza Umresi, Mekke'nin Fethi, Evtas, Tebük, Hunen ve Veda Haccı'dır." diyor. Gelelim Ömer dönemine. Ömer döneminde de Mut'a her ne kadar yasaklansa da pratikte bu yasaklar cezasız kalmıştır. Yani ücretli cinselliğe devam edilmiştir. 

Ömer zamanında ücretli cinsellik yapan sahabelerden bazıları;  
1. Seleme bin Ümeyye   
2. Rabia bin Ümeyye (Seleme'nin kardeşi)  
3. Ebu Hayseme'nin kızının anlattığına göre bilinmeyen bir adam (muhtemelen sahabe)  
4. Amr bin Hureyş  
5. Muaviye b. Ebi Sufyan  
ve bu örnekler daha çoğaltılabilir

Bu listedeki Amr bin Hureyş'e tekrar döneceğimi Cabir'in sözünü yazdığım kısımda söylemiştim.  
Ömer'in mut'ayı yasaklama nedeni Amr bin Hureyş'tir. Kendisi Ömer tarafından kadınlara imam olmak için atanmış ve bu kadınlarla ilişkiye girmek için mut'a yöntemine başvurmuş, kadınlardan biri hamile kalınca ve bu Ömer'in kulağına gidince de mut'a yasaklanmıştır.

İbni Hacer Askalani'nin kronolojik derlemeleri ve önyargıdan uzak dürüst İslam alimlerinin Nisa 24 yorumlarına da bakarsak mut'a nikâhına İslam'da müsaade edildiğini somut delillerle görürüz. Ayrıca mut'anın habire yasaklanıp tekrar serbest bırakılmasının tuhaflığına dikkat çeken alimler de vardır. İbni'l Arabi "Benzer bir tuhaflık İslam'da görmedim." demiştir. İmam Şafii de benzer bir şekilde "İslam'da bir örnek yoktur ki bir şey ilkin helal kılınsın, sonra haram, bir daha helaldir denilsin ve sonra yine haram kılınsın; ancak mut'a örneği vardır." demektedir.

Yani anlıyoruz ki günümüz alimlerinin bazılarının sözünü ettiği "Mut'a geçici ve istisnai bir durumdur, sonrasında peygamber tarafından sonsuza kadar haram kılınmıştır." ifadesi bir yalan yanlıştan ibarettir. Bunu Sebüre'nin aktardığı rivayeti cımbızlayarak yaparlar ki aynı kişiler yeri gelince biz ateistleri 'cımbızla seçmek' ile suçlamaktan da geri kalmazlar.

Şu ana dek para karşılığı ilişkinin, Mut'anın Ömer zamanında yasaklandığından ve bu dönemde dahi mut'aya devam edildiğinden bahsettik ancak Halife Ömer'in mut'aya göz yumduğunu da es geçmemek gerek.

Ebu Seleme b. Süfyan'ın anlattığına göre bir kadın Ömer'in yanına gider ve hayvanlarını sürerken bir erkeğin kendisine üç hurma verip kendisiyle cinsel ilişkiye girdiğini anlatır. Ömer bunun üzerine üç hurmayı kadının mehri kabul eder. Herhangi bir ceza sözkonusu olmaz.

Bir diğer örnekte ise Ebu Tufeyl'in anlattığına göre aç bir kadın bir erkek çobanın yanına gidip acıktığını söyleyerek yemek ister. Adam cinsellik karşılığında yemek vermeyi kabul eder. Kadın aç olduğu için kabul eder ve hurma karşılığında adamla ilişkiye girer. Kadın bunu Halife Ömer'e anlatınca Ömer yine kadının aldığı hurmaları kadının nikâh mehri kabul eder, adama ceza verilmez.

İbni Hemmam'ın anlattığı bir örnekteyse yine aynı şey yaşanır, bu sefer bir kadın su karşılığı ilişkiye girer. Bütün bu durumlarda Ömer nikâh olarak sayar ve ceza vermez. 

Bu gibi pratik örnekler üzerinden İmamı Azam "paralı cinsellik ceza gerektirmez" demiştir. Şart ise kadının rızasının olmasıdır.

### Nisa Suresi 34. Ayet

Ömer'in aldığı inisiyatiflerden bahsetmişken Nisa 34'e de değinmezsek olmaz. Ömer kadınlara karşı oldukça sertti. Kuran'da kadınlar aleyhine inen ayetlerin hepsi Medine'de inen ayetler arasındadır. Erkeklerin kadınları dövdüğünü gören Muhammed önce kadınları dövmeyin diye açıklama yapmış, sonrasında Ömer buna itiraz etmiştir. Muhammed'e karşı çıkarak "kadınlar eşlerine karşı baş kaldırıyorlar!" demiştir. Muhammed ise tekrardan dövebilirsiniz demiştir. Bunun üzerine kadınlar Muhammed'in evine doğru yürüyüşe geçerler. Bazı kaynaklarda bu kadınların sayıları da verilir, kimisine göre yetmiş kadın Muhammed'in evine yürüyüşe geçer. Ne fayda! Erkekler yine de baskın geliyor ve Ömer'in baskılarıyla daha beteri oluyor. Bizim meşhur Nisa 34 Ömer yüzünden iniyor. Burada elbette Allah'ın bir rolü yok, ayetler hep böyle olaylar neticesinde bu önemli İslam kişilikleri tarafından yazılmıştır. Bunların somut delilleri de yine İslam kaynaklarıdır.

Ömer'le ilgili başka bir anekdotta ise kendisine şöyle bir söz atfedilir: "Kim on yaşındaki bir kız çocukla evlenirse bu görenleri mutlu eder" ve devamında yaşları elliye kadar olan kadınların özelliklerini anlatır. Buradaki sorunu söylememe gerek yok herhalde, anlattığı kadınların listesinde on yaşındaki kız çocukları da var. Bu bilgilerin kaynağı da İmam Müzi'dir. Kaynakça kısmından inceleyebilirsiniz.

Bu örnekleri vermemin sebebi konuyla alakası da şu: Ömer bu gibi başına buyruk hareketleri olan bir halifelik sürdürmüştür. Ömer'in mut'ayı yasaklaması, Muhammed yasakladı ve ben bu yasağı uyguluyorum şeklinde değil, Muhammed'in getirdiği mut'ayı bizzat ben yasaklıyorum şeklindedir. Yani Halifa Ömer kendinden üst mertebede olan Peygamber Muhammed'e itaat etmemiştir. Ayeti bile olan mut'aya Ömer'in karşı çıkması ve buradaki rivayetlerden kelime cımbızlayan alimlerin bir kez daha çürüdüğü bir nokta da budur. Mut'a hiçbir zaman yasaklanmamıştır. Yasaklandığını söyleyenler Hz. Ömer'in kendi yarattığı bir dine inanmaktadırlar herhalde.

![[RDT_20250411_2118035732458304436711735.jpg\|RDT_20250411_2118035732458304436711735.jpg]]

Kuran'da Allah'ın Müslümanların savaşı kazanması için binlerce melek yolladığını söylediği ayetleri hatırlıyor musunuz? Bir ayette de diyor ki "Ben sizinle beraberim, siz inananları pekiştirin, ben inkârcıların yüreklerine korku salacağım, siz onların boyunlarını vurun, parmaklarını kesin!"

Şimdi düşününce, Müslümanların kazandıkları savaşlarda bu gökten gelme meleklerin mi payı daha büyüktür yoksa Muhammed'in fetvalarında vadettiği ganimetler, talanlar, cariyeler, cinsel ilişkilerin mi payı daha büyüktür?

İnsanları eğitimsiz bırakıp "İnanmayanların malı Tanrı adına size helaldir, kız ve kadınları yine Allah adına size cariye olarak helaldir, bu yolda ölürseniz Cennet'te sizi tomurcuk memeli huriler bekler, içki ırmakları bekler" dersen sonuç Ortadoğu'da İslam terörü olur.

![[RDT_20250411_21183117379790055280105.jpg\|RDT_20250411_21183117379790055280105.jpg]]

# Sonuç

İslam'da mut'a ücreti mukabilinde cinselliktir. Peygamber tarafından uygun görülmüş fuhuş çeşididir.  Peygamber en önemli kutsal mekan ve zamanlarda dahi adamlarını mut'a yöntemiyle kadın avına çıkartmıştır. İslam alimlerinin iddiasının aksine peygamber tarafından yasaklanmamış hatta ayette uygun görülmüştür. Ayetten farklı anlam çıkaranların argümanları da sünni İslam'ın sahih hadis kaynaklarıyla çürümüştür. Halife Ömer mut'ayı kendi inisiyatifiyle yasaklaşmış ve kendi yasağına da göz yummuştur.

**^(KAYNAKÇA)**  
[Diyanet'in Sitesinde Mut'a Nikâhı](https://kurul.diyanet.gov.tr/Cevap-Ara/822/muta-nikahi-ne-demektir-hukmu-nedir)  
İslam'da Cinsellik - Arif Tekin  
Bilinmeyen Yönleriyle Kuran - Arif Tekin  
Tefsir-i Kebir (Nisa 24 için)  
Keşşaf (Nisa 24 için)  
Dürrü'l Mensur (Nisa 24 için)  
Envar-ü Tenzil (Nisa 24 için)  
Cami'ul Beyan (Nisa 24 için)  
Camiu Ahkam-il Kuran (Nisa 24 için)






























